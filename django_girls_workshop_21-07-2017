  Poslední tři a půl měsíce pro mě byly hodně pytenzivní. Po skončení PyLadies kurzu byl hned PyCon na který dostaly všechny účastnice Django girls worshopu vstupenku. Jako úplný nováček ve světě počítačů jsem se docela bála, že nebudu některým věcem rozumět, že to bude složité a že jsem si ukousla moc velké sousto na začátek. Ale nakonec jsem si to fakt užila, posuďte sami...
  Neděle 21.6.2017 6:30 - samou nedočkavostí jsem se probudila ještě před zazvoněním budíku a počasí venku předpovídalo super den. Čapla jsem bábovku, co jsem upekla jako úplatek pro kouče a o hodinu a půl později už vcházela do MSD na Andělu. Velká moderní budova už od prvního pohledu, ve které mě vítá milý pán na vrátnici, strčí mi k podpisu prezenční papír a hned vysvětluje kudy, kam a jak. Ostatně jejich chytré výtahy mě ani nikam jinam než do šestého patra nepustí. :) Tam už se na každou účastnici nedočkavě vrhají organizátorky Veronika a Zuzka s tričkama, samolepkama, širokým úsměvem a tajuplnou krabičkou, ze které se pak vyklubají hrací karty. V rámci kamarádění si lepíme jmenovky.
  Napravo je kuchyňka se spoustou druhů čaje, kávy a horké čokolády, nalevo hlavní místnost, kde jsou stoly sražené po dvou k sobě a vzniká tak několik malých skupinek po třech účastnicích a jednom kouči. Na každém stole jsou vypsány jména účastnic a kouče, heslo na wifi a tahák na django. Já jsem ve skupince s Vlaďkou, se kterou se znám už z PyLadies; jednou paní a koučem Pepou Rouskem. Jinak tam moc lidí neznám, pamatovala jsem si několik holek z PyLadies a rozpoznala pár tváří z PyConu.
  Musím říct, že Zuzka s Verčou odhalily tajemství spokojených účastnic a zahájily workshop snídaní. Mňam! Po krátkém představení koučů a programu se už každá účastnice vrhla na tutoriál. Princip miniskupinek s koučem a postupování každé vlastním tempem mi přišel jako skvělý nápad. Stačilo se zoufale podívat koučovým směrem nebo zmínit, že "vono to nefunguje" a během chvilky "to" už zase fungovalo.
