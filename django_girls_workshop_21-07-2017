   Kdo jsme? - Ženy!; Co se chceme naučit? - Django!
   
   Poslední tři a půl měsíce pro mě byly hodně pytenzivní. Po skončení PyLadies kurzu byl hned PyCon CZ na který dostaly
všechny účastnice Django Girls worshopu vstupenku. Jako úplný nováček ve světě "těch internetů" jsem se docela bála,
že nebudu některým věcem rozumět, že to bude složité a že jsem si ukousla zas moc velké sousto. Ale nakonec jsem si
to fakt užila, posuďte sami...

    Asi dva týdny před workshopem jsme dostali email s instrukcemi k workshopu, co je potřeba nainstalovat a odkaz na
krátký úvod do HTML a CSS. Všechno detailně popsané, takže jsem během pár dní úspěšně vytvořila své kočce "webísek"
o jedné galerii a pár odkazech. Kočku jsem tím neohromila...

    Neděle 21.6.2017 6:30 - samou nedočkavostí jsem se probudila ještě před zazvoněním budíku a počasí venku slibovalo
super den. Čapla jsem bábovku, co jsem upekla jako úplatek pro kouče a o hodinu a půl pozdějc už vcházela do [MSD IT](https://www.msdit.cz/) na Andělu.
Velká moderní budova už od prvního pohledu, ve které mě vítá milý pán na vrátnici, strčí mi k podpisu prezenční papír
a hned vysvětluje kudy, kam a jak. Ostatně jejich chytré výtahy mě ani nikam jinam než do šestého patra nepustí. :)
Tam už se na každou účastnici nedočkavě vrhají organizátorky Veronika a Zuzka s tričkama, samolepkama, širokým úsměvem
a tajuplnou krabičkou, ze které se pak vyklubají hrací karty. V rámci kamarádění si lepíme jmenovky. V hlavní místnosti
jsou stoly sražené po dvou k sobě a vzniká tak několik malých skupinek po třech účastnicích a jednom kouči. Na každém 
stole jsou vypsány jména účastnic a kouče, heslo na wifi a tahák na Django. Já jsem ve skupince s Vlaďkou, se kterou se 
znám už z [PyLadies](http://pyladies.cz/); jednou paní a koučem [Pepou Rouskem](https://twitter.com/josefrousek). Jinak tam moc lidí neznám, pamatovala jsem si několik holek z 
PyLadies a rozpoznala pár tváří z PyConu.
    Musím říct, že Zuzka s Verčou odhalily tajemství spokojených účastnic a strategicky zahájily workshop snídaní. Mňam!
Po krátkém představení koučů a programu se už každá účastnice vrhla na tutoriál. Princip miniskupinek s koučem a postupování
každé vlastním tempem mi vyhovoval na 1000%. Stačilo se zoufale podívat koučovým směrem nebo zmínit, že "vono to nefunguje"
a během chvilky "to" už zase fungovalo. Nevím jak u ostatních stolů, ale náš Pepa se občas docela nudil, což nepřipisuju
na vrub naší skupince, ale fakt skvěle napsanému [tutoriálu](https://tutorial.djangogirls.org/en/), který obsahoval i kdy si dojít pro kafe nebo občerstvení,
kterého bylo po celý den víc než dost.
    Ani jsem se nenadála a už byl čas na oběd. Opět musím vyseknout poklonu objednanému cateringu, protože jídlo bylo výborné,
pestré a bylo ho dost. :) Po jídle jsme byly vyhnány na velkou terasu se zahrádkou a krásným výhledem na společné focení,
aby jste pak všichni viděli jak jsme se tam měli dobře. Posoudit můžete "zde". Musím říct, že mě ten worshop bavil na tolik,
že jsem si i oběd vzala k počítači a pro kafe běhala minimálně, a to bylo fakt dobrý! :) Druhá půlka workshopu byla
trochu zajímavější, jelikož po x hodinách všemožného nastavování jsme se dostali i k programování. Vševědoucí Pepa se trpělivě
skláněl nad našima notebookama a hledal zapomenuté závorky, překlepy, řešil nevysvětlitelné errory a odpovídal na všetečné otázky
typu "A proč jako?/ A proč jako ne takhle?"
    Zase sebe můžu říct, že se mi tutoriál povedlo dokončit celý a co jsem se vyptávala po okolí tak většině účastnic taky nebo
aspoň z 80%, což při takovém množství účastnic (36!) s rozdílnými úrovněmi je skvělé a je potřeba to připsat opět
na vrub pořadatelkám a koučům.

    A teď děkovací odstavec aneb borci na konci. :) Prvně pořadatelky- Zuzka a Veronika, tyhle dvě věčně se smějící a štěbetající
cácorky o tomhle workshopu nikde na fuck up Pyvu mluvit nebudou; bez koučů bychom se tak daleko nedostali; bez [MSD IT](https://www.msdit.cz/) bychom byli o hladu
a programovali někde na louce přes hotspot. [Github](https://github.com/) pushnul super django trička a díky [Pyvec, o.s.](http://pyvec.org/) a [PyCon CZ](https://cz.pycon.org/2017/) jsme měli super fotky z workshopu
a vstupenky na PyCon CZ 2017 zdarma.

	
Po workshopu vím že:
 ...rozdíl mezi #000000 a #FFFFFF je velkej.
 ...there is no place like 127.0.0.1.
 ...lilek fakt není špatnej.
 ...programátoři jsou fajn.
